---
layout: post
title: Dag 7 - Leeuwarden
date: 2021-09-29
---
Het regent, af en toe flinke stortbuien en het is 12°C.  
We starten rustig aan op. We gaan vandaag naar het [Fries museum](https://www.friesmuseum.nl/) in [Leeuwarden](https://nl.wikipedia.org/wiki/Leeuwarden_(stad)). De vorige vakantie in [Friesland](https://nl.wikipedia.org/wiki/Friesland) konden we er niet naar toe omdat alle tijdsloten volgeboekt waren. Dit keer is er ruimte genoeg om te reserveren.  

Onder het museum is de parkeergarage. Gek genoeg wordt je naar buiten geleid om naar de entree van het museum te gaan (lekker door de regen). Bij de ingang staat al een dame die vraagt of je gereserveerd hebt en verwijst dan naar de kassa (alsof we die nog niet gezien hadden). Dan zien we ook dat het museum bijna vanuit de parkeergarage bereikt had kunnen worden, dus je hoeft niet helemaal buiten langs te lopen. Bij de kluisjes staat er weer iemand om je te vertellen dat je rugzakje niet mee mag (waren we ook niet van plan), want je kan wel eens iets omstoten (het is trouwens een groot museum met hele brede paden en bijna alles staat achter glas, hoezo iets omstoten). Voordat we goed en wel binnen zijn, zijn we al een beetje geïrriteerd geraakt. 

De route in het museum is niet logisch, zoveel als je in bij binnenkomst continu wordt gestuurd naar het volgende loketje, is er in het museum zelf niets geregeld om je in ieder gaval de juiste kant op te laten lopen. Bij een tijdlijn kom je binnen bij 1500 na Christus, als je verder loopt zie je dat verderop de periode voor de jaartelling is.  

Hoewel we een uur rond hebben gelopen in het museum, zijn we beiden van mening dat dit niet een museum voor ons is. Geen logische opbouw en te veel betutteling op de verkeerde momenten.  

Door het weer is het niet aantrekkelijk om de stad in te gaan, dus rijden we terug naar het huisje over kleine weggetjes en dijkjes.  
Lekker naar de sauna.